# -*- mode: mandoku-view; -*-
#+TITLE: 宣和畫譜
#+DATE: 2015-08-24 23:14:27.257613
#+PROPERTY: ID KR3h0025
#+PROPERTY: BASEEDITION WYG    
#+PROPERTY: JUAN 卷十三
<pb:KR3h0025_WYG_013-1a>¶
欽定四庫全書¶
　宣和畫譜卷十三¶
　　　畜獸敘¶
乾象天天行健故為馬坤象地地任重而順故為牛馬¶
與牛者畜獸也而乾坤之大取之以為象若夫所以任¶
重致逺者則復見取於易之隨於是畫史所以状馬牛¶
而得名者為多至虎豹鹿豕獐兔則非馴習之者也畫¶
者因取其原野荒寒跳梁犇逸不就羈&KR0919;之状以寄筆¶
<pb:KR3h0025_WYG_013-1b>¶
間豪邁之氣而已若乃犬羊貓貍又其近人之物最為¶
難工花間竹外舞䄄綉幄得其不為搖尾乞憐之態故¶
工至於此者世難得其人粤自晉迄于本朝馬則晉有¶
史道碩唐有曹霸韓幹之流牛則唐有戴嵩與其弟戴¶
嶧五代有厲歸真本朝有朱義輩犬則唐有趙博文五¶
代有張及之本朝有宗室令松羊則五代有羅塞翁虎¶
則唐有李漸本朝有趙邈齪貓則五代有李靄之本朝¶
有王凝何尊師凡畜獸自晉唐五代本朝得二十有七¶
<pb:KR3h0025_WYG_013-2a>¶
人其詳具諸譜姑以尤者槩舉焉而包鼎之虎裴文睍¶
之牛非無時名也氣俗而野使包鼎之視李漸裴文睍¶
之望戴嵩豈不縮手於袖間耶故非譜之所宜取¶
　畜獸一¶
　　晉¶
　　　史道碩¶
　　唐¶
　　　漢王元昌　　　　江都王緒¶
<pb:KR3h0025_WYG_013-2b>¶
　　　韋無忝　　　　　曹　霸¶
　　　裴　寛　　　　　韓　幹¶
　　　韋　鑒　　　　　韋　偃¶
　　　趙博文　　　　　戴　嵩¶
　　　戴　嶧　　　　　李　漸¶
　　　李仲和　　　　　張　符¶
史道碩不知何許人兄弟四人皆以善畫得名而道碩¶
尤工人馬及鵝等初與王微竝師荀朂衛協技能上下¶
<pb:KR3h0025_WYG_013-3a>¶
二人優劣未判而謝赫謂王得其意史傳其似若是則¶
微之所得者神道碩之所冩者形耳意與神超出乎丹¶
青之表形與似未離乎筆墨蹊徑宜用此辨之今御府¶
所藏三¶
　　　三馬圖一　　　　八駿圖一¶
　　　牛圖一¶
漢王元昌髙祖第七子少博學善畫李嗣真謂元昌曰¶
天人之姿博綜伎藝頗得風韻自然超舉有畫鞍馬鷹¶
<pb:KR3h0025_WYG_013-3b>¶
鶻傳于時雖閻立徳立本不得以季孟其間畫馬尤工¶
非胸中有千里駸駸欲度驊騮前者豈能得之心而應¶
之手耶今御府所藏三¶
　　　羸馬圖一　　　　獵騎圖二¶
江都王緒唐霍王元軌之子太宗姪也能書畫最長於¶
鞍馬以此得名官至金州刺史嘗謂士人多喜畫馬者¶
以馬之取譬必在人材駑驥遲疾隱顯遇否一切如士¶
之遊世不特此也詩人亦多以託興焉是以畫馬者可¶
<pb:KR3h0025_WYG_013-4a>¶
以倒指而數杜子美嘗觀曹霸畫馬而有詩曰國初已¶
來畫鞍馬神妙獨數江都王則緒為一時之所重其可¶
知歟今御府所藏三¶
　　　冩拳毛騧圖一　　人馬圖一¶
　　　呈馬圖一¶
韋無忝京兆人與其弟無縱亦以畫稱無忝在明皇朝¶
以畫馬及異獸擅名時外國有以師子來獻者無忝一¶
見落筆酷似其真百獸皆望而辟易明皇嘗游獵一發¶
<pb:KR3h0025_WYG_013-4b>¶
中两豝於元武北門當時命無忝傳冩之遂為一時英¶
妙之極且百獸之性與形相表裏而有雄毅而駿者亦¶
有馴擾而良者故其足距毛鬛有所不同怒張妥帖亦¶
從之而辨他人未必知此而獨無忝得之當時稱無忝¶
畫四足之獸者無不臻妙豈虚言哉無忝官至左武衛¶
大將軍今御府所藏九¶
　　　習馬圖一　　　　散馬圖一¶
　　　牧笛歸牛圖一　　山石戲貓圖一¶
<pb:KR3h0025_WYG_013-5a>¶
　　　葵花戲貓圖一　　戲貓圖一¶
　　　勝遊圖一　　　　寧王醉歸圖一¶
　　　傾心圖一¶
曹霸髦之後髦以畫稱於魏霸在開元中已得名天寶¶
末毎詔冩御馬及功臣像官至左武衛大將軍杜子美¶
丹青引以謂丹青不知老將至富貴於我如浮雲者謂¶
霸也子美真知畫者退之嘗謂苟可以寓其智巧使機¶
應於心不挫於氣則神完而守固其論似是夫外慕徙¶
<pb:KR3h0025_WYG_013-5b>¶
業者皆不造其堂不嚌其胾信矣葢霸暮年飄泊於干¶
戈之際而卒不徙業此子美所謂富貴於我如浮雲者¶
見乎此矣今御府所藏十有四¶
　　　逸驥圖二　　　　玉花騘圖一¶
　　　下槽馬圖二　　　内廏調馬圖一¶
　　　老驥圖二　　　　九馬圖三¶
　　　牧馬圖一　　　　人馬圖一¶
　　　羸馬圖一¶
<pb:KR3h0025_WYG_013-6a>¶
裴寛絳州聞喜人季父漼有聞于時寛粗以文詞進多¶
從辟舉所至皆有能穪明皇朝為范陽節度使兼採訪¶
使頗受眷知唐史有傳不言寛能畫惟云騎射彈碁投¶
壺特妙以此推之能畫可知大抵唐人多能書畫特著¶
不著耳由是所畫傳於世者不多故為傳記譜録不載¶
今御府所藏一¶
　　　小馬圖¶
韓幹長安人王維一見其畫遂推奨之官止左武衛大¶
<pb:KR3h0025_WYG_013-6b>¶
將軍天寶初明皇召幹入為供奉時陳閎乃以畫馬榮¶
遇一時上令師之幹不奉詔他日問幹幹曰臣自有師¶
今陛下内廏馬皆臣之師也明皇於是益竒之杜子美¶
丹青引云弟子韓幹早入室謂幹師曹霸也然子美何¶
從以知之且古之畫馬者有周穆王八駿圖閻立本畫¶
馬似模展鄭多見筋骨皆擅一時之名開元後天下無¶
事外域名馬重譯累至内廏遂有飛黄照夜浮雲五方¶
之乘幹之所師者葢進乎此所謂幹唯畫肉不畫骨者¶
<pb:KR3h0025_WYG_013-7a>¶
正以脱落展鄭之外自成一家之妙也忽一夕有人朱¶
衣𤣥冠扣幹門者稱我鬼使也聞君善圖良馬欲賜一¶
疋幹立畫焚之他日有送百縑來致謝而卒莫知其所¶
謂鬼使者也建中初有人牽一馬訪醫者毛色骨相醫¶
所未嘗見忽值幹幹驚曰真是吾家之所畫馬遂摩挲¶
久之怪其筆意㝠㑹如此俄頃若蹶因損前足幹異之¶
於是歸矣米芾畫史載嘉祐中有使江南者渡采石牛¶
渚磯風大作不可渡於是禱中元水府祠是夕夢神告¶
<pb:KR3h0025_WYG_013-7b>¶
留馬當相濟既寤遂獻所藏幹馬已而風止乃渡至今¶
典廟中米芾乃以玉樓成必李賀記竊比諸此誠哉是¶
言葢才難也久矣不唯世間少天上亦少今御府所藏¶
五十有二¶
　　　明皇觀馬圖一　　文皇龍馬圖一¶
　　　寧王調馬圖一　　八駿圖一¶
　　　奚官習馬圖四　　六馬圖一¶
　　　明皇試馬圖一　　五陵游俠圖一¶
<pb:KR3h0025_WYG_013-8a>¶
　　　三馬圖一　　　　呈馬圖五¶
　　　五王出遊圖一　　内廏御馬圖三¶
　　　騎從圖一　　　　散驥圖三¶
　　　按鷹圖一　　　　寫三花御馬圖一¶
　　　圉人調馬圖一　　調馬圖三¶
　　　習馬圖二　　　　遊騎圖二¶
　　　遊俠人馬圖二　　李白封官圖二¶
　　　老驥圖一　　　　騎習人馬圖一¶
<pb:KR3h0025_WYG_013-8b>¶
　　　玉花白馬圖一　　下槽馬圖四¶
　　　内廏圖一　　　　鑿馬圖一¶
　　　明皇射鹿圖二　　戰馬圖二¶
韋鑒長安人善畫龍馬弟鑾工山水松石鑾之子偃亦¶
畫馬松石名于時鑒實鼻祖且行天者莫如龍行地者¶
莫如馬而鑒獨以龍馬得名豈非升降自如脱略羈控¶
挾風雲犇逸之氣與夫躡景追電一秣千里得於心術¶
之妙者足以知之所傳於世者不多今御府所藏三¶
<pb:KR3h0025_WYG_013-9a>¶
　　　七賢圖二　　　　呈馬圖一¶
韋偃父鑾善畫山水松石時名雖已籍籍而未免墮於¶
古拙之習偃雖家學而筆力遒健風格髙舉煙霞風雲¶
之變與夫輪囷離竒之状過父逺甚然世唯知偃善畫¶
馬葢杜子美嘗有題偃畫馬歌所謂戲拈禿筆掃驊騮¶
倐見騏驎出東壁者是也然不止畫馬而亦能工山水¶
松石人物皆極精妙豈非世之所知特以子美之詩傳¶
耶乃如黄四娘家花公孫大娘舞劍器此皆因之以得¶
<pb:KR3h0025_WYG_013-9b>¶
名者也今御府所藏二十有七¶
　　　牧放人馬圖一　　三驥圖一¶
　　　三馬圖一　　　　莫江五馬圖一¶
　　　牧馬圖九　　　　散馬圖三¶
　　　牧牛圖一　　　　沙牛圖一¶
　　　牧放羣驢圖一　　早行圖二¶
　　　讀碑圖二　　　　松石圖三¶
　　　松下髙僧圖一¶
<pb:KR3h0025_WYG_013-10a>¶
趙博文尚書左丞相趙涓之子世業儒喜丹青而於士¶
女兎犬為尤工然士女犬兎皆目前近習易於形似而¶
一時如王朏周昉皆有盛名于世博文遂能相後先則¶
是必有得之於筆外而不止於世俗區區形似之習也¶
今御府所藏一¶
　　　兎犬圖¶
戴嵩不知何許人也初韓滉晉公鎮浙右時命嵩為巡¶
官師滉畫皆不及獨於牛能窮盡野性乃過滉逺甚至¶
<pb:KR3h0025_WYG_013-10b>¶
於田家川原皆臻其妙然自是廊廟間安得此物宜滉¶
於此風斯在下矣世之所傳畫牛者嵩為獨步其弟嶧¶
亦以畫牛得名今御府所藏三十有八¶
　　　春陂牧牛圖一　　春景牧牛圖一¶
　　　牧牛圖十　　　　渡水牛圖一¶
　　　歸牛圖二　　　　飲水牛圖二¶
　　　出水牛圖二　　　乳牛圖七¶
　　　戲牛圖一　　　　犇牛圖三¶
<pb:KR3h0025_WYG_013-11a>¶
　　　鬭牛圖二　　　　犢牛圖一¶
　　　逸牛圖一　　　　水牛圖二¶
　　　白牛圖一　　　　渡水牧牛圖一¶
戴嶧嵩之弟嵩以畫牛名髙一時葢用志不分乃凝於¶
神苟致精于一者未有不進乎妙也如津人之操舟梓¶
慶之削鐻皆所得于此於是嵩之畫牛亦致精于一時¶
也然嶧學嵩遂能接武其後然喜作犇逸之状未免有¶
所制畜其亦使觀者知所戒耶今御府所藏五¶
<pb:KR3h0025_WYG_013-11b>¶
　　　松石牧牛圖一　　平坡乳牛圖一¶
　　　逸牛圖一　　　　鬬牛圖一¶
　　　犇牛圖一¶
李漸不知何許人也官任忻州刺史善畫番馬人物至¶
於牧放川原尤盡其妙筆迹氣調當時號為無儔子仲¶
和能繼其蓺而筆力有所不及今御府所藏七¶
　　　川原牧馬圖二　　三馬圖一¶
　　　逸驥圖一　　　　牧馬圖二¶
<pb:KR3h0025_WYG_013-12a>¶
　　　虎鬬牛圖一¶
李仲和忻州刺史漸之子善畫番馬人物有父之遺風¶
但筆力有所不逮也而相國令狐綯奕代為相家有小¶
畫人馬幛是尤得意者憲宗嘗取置於禁中今御府所¶
藏一¶
　　　小馬圖¶
張符不知何許人也善畫牛頗工筆法有得於韓滉亦¶
韓之𣲖也畫放牛圖獨取其村原風煙荒落之趣兒童¶
<pb:KR3h0025_WYG_013-12b>¶
横吹藉草之状其一簑一笠殆將人牛相忘自非妙造¶
其理有進於技者何以得之於筆端耶今御府所藏五¶
　　　渡水牛圖一　　　牧牛圖三¶
　　　水牛圖一¶
　¶
　¶
　¶
　宣和畫譜卷十三¶
